---
layout: post
title:  "A meszelésről"
date:   2015-02-22 11:23:00
permalink: /blog/:title.html
comments: true
---

A meszelésről: Amit régen az asszonyok csináltak?! Ezt meg tudom erősíteni, hisz gyerekkoromban láttam még nénikémet hogy meszelte a tornácot nagyapám parasztházán. Mai fejemmel azért elejtenék egy két szakmai megjegyzést. 

Mind a mai napig a mészfestés az egyetlen olyan eljárás, ahol a kötőanyag és a festék alapvetően egyetlen anyagból áll, magából a  mészből. Elvitathatatlan előnyei vannak a meszelésnek, olcsó, fertőtlenítő hatású, penész nem telepszik meg rajta, nagyon jó szellőzést biztosít a falnak ami nem csak vályogházaknál fontos hanem a modern építőanyagoknál is előnyös. De maró hatása miatt vigyázni kell felhasználása során, csak kis mértékben színezhető és csak lúgálló pigmentekkel, külső felületen (a megnövekedett légszennyezés miatt is ) ma már csak korlátozottan használható, továbbá nem alkalmazható nem nedvszívó felületeknél mint a tömör beton vagy gipszkarton lap! Személyesen a zsákban kapható porrá oltott mészhidrátot javaslom, vízzel könnyen a megfelelő sűrűségre (ami inkább tej szerűen híg)keverhető. 

Ha óvatosan adagolva, folyamatosan keverjük akkor csomómentes felhasználásra kész anyagot kapunk és már meszelhetünk is korongkefe és ecset segítségével. Ha valaki a hengerezéshez ragaszkodik akkor az is megtalálja a megfelelő vödrös,gyárilag hengerezéshez beállított anyagot. Azonban a mészfestés lényege hogy mélyen beszívódjon az alapfelületbe, tartósság szempontjából is fontos követelmény ez, ezért is javaslom alapvetően a kefés feldolgozást, mellyel jó alaposan a fal pórusaiba lehet dolgozni a kellően híg anyagot. A diszperziós mélyalapozók használatát mellőzni kell, mivel csökkenti a fal szívóképességét! Mélyalapozást (kellően túl hígítva) csak abban az esetben javaslok, ha korábban már több réteg mész felhordása történt, szinte leporzik a régi vastag mészréteg és el akarjuk kerülni a lekaparással járó kellemetlenségeket, porolást. 

A felhordás könnyítése vagy a kötő- és fedőképesség növelése érdekében adagolható is a mészpép lenolajjal, tejjel, kazeinnel (túró!) , de ezt  már jobb egy festő mesterre bízni!
